Μανιφέστο
ΕΚΛΟΓΙΚΟ ΜΑΝΙΦΕΣΤΟ ΤΩΝ ΕΥΡΩΕΚΛΟΓΩΝ ΤΟΥ 2004
ΟΜΟΣΠΟΝΔΙΑΣ ΠΡΑΣΙΝΩΝ ΕΥΡΩΠΑΙΚΩΝ ΚΟΜΜΑΤΩΝ
Η ΕΥΡΩΠΗ ΜΠΟΡΕΙ ΝΑ ΦΕΡΕΙ ΤΗΝ ΑΛΛΑΓΗ
ΕΣΥ ΑΠΟΦΑΣΙΖΕΙΣ!
Οι Πράσινοι κάνουν τη διαφορά στην Ευρώπη. Το αποτέλεσμα των Ευρωεκλογών 2004 που θα γίνουν στη διευρυμένη Ευρώπη των 25 χωρών, θα καθορίσει το κοινό μας μέλλον. Οι Πράσινοι ήταν ανάμεσα στους ποιο σίγουρους υποστηρικτές μιας δίκαιης διεύρυνσης. Η επανένωση της Ευρώπης μετά από το γκρέμισμα του Τείχους του Βερολίνου ήταν και παραμένει μια από τις κυριότερες υποχρεώσεις της Ευρωπαϊκής Ένωσης. Οι Ευρωπαίοι Πράσινοι παίζουν ήδη ένα κρίσιμο ρόλο στο κτίσιμο μιας ανεκτικής, κοινωνικής, οικολογικής και δημοκρατικής Ευρώπης. 
Η δυνατή παρουσία των Πρασίνων στην Ευρωπαϊκή Ένωση είναι η καλύτερη εγγύηση για τη δέσμευση της Ευρώπης σε μια καλύτερη παγκόσμια διακυβέρνηση. Οι κανόνες της οικονομίας και του εμπορίου πρέπει πρωτίστως να υπηρετούν τους περιβαλλοντικούς και κοινωνικούς στόχους.
Εμείς οι Πράσινοι θέλουμε την Ευρώπη να κάνει τη διαφορά για την ειρήνη, αλληλεγγύη, σεβασμό της διαφορετικότητας και ισότητας σε ένα κόσμο διαιρεμένο που γίνεται όλο και πιο εύθραυστος και που χρειάζεται συγκεκριμένες εισηγήσεις για ένα αειφόρο και δίκαιο μέλλον. Οι Πράσινοι εργάζονται προς όφελος μιας ανεξάρτητης και συγκροτημένης Ευρωπαϊκής εξωτερικής πολιτικής που ενεργά θα υπερασπίζεται τις δημοκρατικές και οικολογικές μας αξίες.
Θέλουμε την Ευρώπη να αναλάβει τις υποχρεώσεις της όσον αφορά το περιβάλλον και άρα να εφαρμόσει μια δραστική μετακίνηση στην πολιτική της ενέργειας και των συγκοινωνιών. Η πυρηνική ενέργεια πρέπει να εγκαταλειφθεί σταδιακά και να αντικατασταθεί με καθαρότερες και ασφαλέστερες εναλλακτικές πηγές ενέργειας. Το μέλλον ανήκει στον ήλιο, τον άνεμο, τη βιομάζα και άλλες υδρολογικές και ανανεώσιμες πηγές ενέργειας.
Η Ευρώπη που θέλουμε είναι ανοικτή και ανεκτική με έντονη προστασία τόσο της πολιτισμικής όσο και της φυσικής ποικιλομορφίας. Η Ευρώπη μας θα είναι δεσμευμένη σε ψηλά κοινωνικά και οικολογικά επίπεδα σε περιφερειακή, Ευρωπαϊκή και διεθνή κλίμακα, έτσι ώστε αυτά να προηγούνται πάντα των καθαρά εμπορικών συμφερόντων.
Στη δική μας Πράσινη Ευρώπη, ο νόμος του δικαίου και τα δικαιώματα των ντόπιων και του κάθε πολίτη θα υπερισχύουν της στρατιωτικής δύναμης και της οικονομικής κυριαρχίας. Οι Πράσινοι έχουν κάνει ήδη τη διαφορά και με την υποστήριξή σας στις Ευρωεκλογές του 2004, η δράση μας θα γίνει ακόμη πιο αποτελεσματική στο μέλλον.
Το νέο Ευρωπαϊκό Σύνταγμα θα πρέπει να κάνει την Ευρωπαϊκή Ένωση πιο υπόλογη, διάφανη και δημοκρατική και να τη φέρει πιο κοντά στους πολίτες της. Είμαστε πεπεισμένοι ότι η Συνάντηση που ετοίμασε τις προτάσεις για ένα νέο Σύνταγμα της Ευρώπης εργάστηκε προς την ορθή κατεύθυνση. Ετοίμασε ένα ιστορικό ντοκουμέντο. Ο εφιάλτης της Νίκαιας, όπου στα παρασκήνια έγιναν τα πάρε-δώσε για το Σύνταγμα πρέπει να είναι παρελθόν. Θέση μας είναι ότι το Ευρωπαϊκό Σύνταγμα πρέπει να επικυρωθεί με δημοψηφίσματα.
Για να προωθήσουμε τους στόχους μας για πρασίνισμα της Ευρώπης, δεν θα διστάσουμε να χρησιμοποιήσουμε τις δυνατότητες που προσφέρει η παράγραφος στο Σύνταγμα η οποία υποχρεώνει την Ευρωπαϊκή Επιτροπή να προτείνει ένα Ευρωπαϊκό Νόμο όταν το απαιτήσουν 1.000.000 πολίτες της Ευρώπης. Η ενθάρρυνση των πολιτών για μεγαλύτερη συμμετοχική δημοκρατία, για μια κοινωνία των πολιτών και των μη-κυβερνητικών οργανισμών είναι ανάμεσα στις προτεραιότητές μας.
Θέλουμε μια Κοινωνική Ένωση κτισμένη πάνω στις βασικές αρχές της ισότητας και της αλληλεγγύης και μια Ευρωπαϊκή Ένωση που παλεύει για αειφόρο οικολογική ανάπτυξη για ολόκληρη την ήπειρο.
Στο Πράσινο μας Όραμα, η Ευρωπαϊκή Ένωση πρέπει να είναι συνώνυμη  και υποδειγματική στην έννοια της ειρήνης. Η Ευρωπαϊκή Ένωση πρέπει να αντιπροσωπεύει την ειρήνη και πρέπει να είναι ο πρωταγωνιστής της προσπάθειας για ειρήνη στις ασταθείς διεθνής συνθήκες.
Οι στόχοι των Πρασίνων είναι:
1. ΠΡΟΣΤΑΣΙΑ ΤΟΥ ΠΕΡΙΒΑΛΛΟΝΤΟΣ
Εμείς οι Πράσινοι έχουμε δύο προτεραιότητες σε αυτό το τομέα. Η πρώτη προτεραιότητά μας είναι το δικαίωμα στην ΑΣΦΑΛΗ, ΥΓΙΕΙΝΗ ΚΑΙ ΕΥΓΕΥΣΤΗ ΤΡΟΦΗ για όλους. Για να επιτευχθεί αυτό θα συνεχίσουμε να αναζητούμε και να υποστηρίζουμε τη ριζική αναθεώρηση της Κοινής Γεωργικής Πολιτικής (CAP), με έντονη επαναστροφή προς τις οργανικές καλλιέργειες, την τοπική παραγωγή τροφίμων και την αγροτική ανάπτυξη. Αυτή είναι επίσης η κατεύθυνση προς τα μπρος για εξασφάλιση της ποικιλομορφίας του τοπίου της Ευρώπης και προστασία της βιοποικιλότητας της χλωρίδας και πανίδας.
Πρέπει να διασφαλίσουμε ότι ο καταναλωτής έρχεται ΠΡΩΤΟΣ και για να υπάρχουν ασφαλή τρόφιμα για όλους, τα δικαιώματα των ζώων πρέπει να προστατευτούν. Αυτό περιλαμβάνει τόσο την εκτροφή όσον και την μεταφορά τους. Πρέπει επίσης να διασφαλίσουμε ότι στον καταναλωτή παρέχεται ικανοποιητική προστασία με την εφαρμογή σωστών ετικετών στα τρόφιμα που θα εγγυούνται την πλήρη πληροφόρηση όσον αφορά τα συστατικά τους. Φυσικά οι Πράσινοι πάντα υποστηρίζουν την αρχή της συνετούς πρόληψης και για το λόγο αυτό απορρίπτουν τους Γενετικά Τροποποιημένους Οργανισμούς στα τρόφιμα. Η χημική βιομηχανία πρέπει να αναλάβει τις ευθύνες της για την ασφάλεια των προϊόντων της και των διαδικασιών που ακολουθεί.
Η δεύτερη Πράσινη προτεραιότητα είναι η ΑΛΛΑΓΗ ΣΤΗΝ ΕΝΕΡΓΕΙΑΚΗ ΠΟΛΙΤΙΚΗ. Θα κάνουμε ότι είναι δυνατό για να τερματιστεί η αναχρονιστική συμφωνία Euratom που υποστηρίζει την πυρηνική ενέργεια. Αυτό σημαίνει ότι θα πρέπει ασταμάτητα να εργαζόμαστε με στόχο να υποχρεώσουμε τις κυβερνήσεις μας να εφαρμόσουν το Πρωτόκολλο του Κυότο και να μειώσουν τις εκπομπές του Διοξειδίου του Άνθρακα (CO2). Η Ευρωπαϊκή Ένωση είναι ο πρωταγωνιστής στη μάχη για αντιμετώπιση των κλιματικών αλλαγών ? κυρίως λόγω των πιέσεων από τους Πράσινους. Αυτή η θέση πρέπει να ενδυναμωθεί ακόμη περισσότερο. Ζητούμε την εφαρμογή του Πρωτοκόλλου του Κυότο μέσα από τη δημιουργία της Ευρωπαϊκής Συνθήκης για το Κλίμα. Η Ευρωπαϊκή Ένωση πρέπει να συνεχίσει την προσπάθεια για εκπλήρωση των δεσμεύσεων της έναντι της Συνθήκης του Κυότο και παράλληλα να κάνει όλες εκείνες τις ενέργειες που θα πείσουν τις χώρες που είναι διστακτικές, να υπογράψουν τη Συνθήκη. Το σύστημα συγκοινωνιών θα πρέπει να μεταρρυθμιστεί έτσι ώστε να εξασφαλίζει πιο αποδοτική εξυπηρέτηση και λιγότερη ρύπανση. Αυτό είναι προϋπόθεση για σταθερότητα των κλιματικών συνθηκών και αναγκαιότητα για να αποτρέψει τα αυξανόμενα ζεστά καλοκαίρια, τις ακραίες πλημμύρες και τις δραματικές συνέπειές τους.
Θέλουμε μια καλύτερη ποιότητα ζωής για όλους. Για να ενθαρρύνουμε όλα αυτά να γίνουν, είναι αναγκαία  η αλλαγή στη φορολογική κουλτούρα: η φορολογία πάνω στην εργασία πρέπει να μειωθεί και πρέπει να εισαχθεί η οικολογική φορολογία για τη ρύπανση.
2. ΕΞΑΣΦΑΛΙΖΟΝΤΑΣ ΤΗΝ ΚΟΙΝΩΝΙΚΗ ΔΙΑΣΤΑΣΗ
Οι κυριότεροι στόχοι για τους οποίους οι Πράσινοι θα παλέψουν είναι οι ΔΥΝΑΤΕΣ ΚΟΙΝΟΤΗΤΕΣ ΚΑΙ ΟΙ ΦΙΛΙΚΕΣ ΠΟΛΕΙΣ, με ΚΟΙΝΩΝΙΚΗ ΚΑΙ ΟΙΚΟΝΟΜΙΚΗ ΑΣΦΑΛΕΙΑ για όλους τους Ευρωπαίους πολίτες καθώς και την εφαρμογή της βοήθειας της Ευρωπαϊκής Ένωσης για ΠΕΡΙΦΕΡΕΙΑΚΗ ΒΟΗΘΕΙΑ ΚΑΙ ΒΟΗΘΕΙΑ ΑΝΟΙΚΟΔΟΜΗΣΗΣ, έτσι ώστε να ζωντανέψει η ΕΥΡΩΠΑΙΚΗ ΑΛΛΗΛΕΓΓΥΗ σε ολόκληρη την Ευρώπη. Η πολιτική ανταγωνισμού στην Ευρωπαϊκή Ένωση πρέπει να προσαρμοστεί για να συμπεριλάβεί κοινωνικές και περιβαλλοντικές παραμέτρους.
Μία προτεραιότητα της Πράσινης Πολιτικής είναι η κοινωνική συμπερίληψη και η βελτίωση της απόδοσης των δημόσιων υπηρεσιών για όλους. Η Πράσινη πολιτική για κοινωνική φροντίδα και εργασία περιλαμβάνουν την προσπάθεια για αύξηση του ενδιαφέροντος στα συμφέροντα των γυναικών και την ισότητα των φύλων. Είναι πολύ σημαντικό να δημιουργηθούν οι συνθήκες για να υπάρξει ένα σωστό ισοζύγιο μεταξύ της καλής εργασίας και της καλής οικογενειακής ζωής, ιδιαίτερα με την προώθηση φροντίδας για τα παιδιά σε χαμηλό κόστος. Οι Πράσινοι πιστεύουν ότι τα άτομα με μειωμένες ικανότητες και αναπηρίες έχουν το δικαίωμα να ζήσουν μια κανονική ζωή. Τα εμπόδια στη δουλειά και άλλες υπηρεσίες πρέπει να αφαιρεθούν. Υποστηρίζουμε την ιατρική φροντίδα, την πρόσβαση στο γκάζι, νερό και ηλεκτρισμό, τη δίκαιη σύνταξη για τους ηλικιωμένους, το δικαίωμα σε καλή εκπαίδευση, την ασφάλεια εργασίας, το διαμοιρασμός του χρόνου εργασίας, την εξασφάλιση υγείας και ασφάλειας στο χώρο εργασίας, τον αξιοπρεπή ελάχιστο μισθό, την επιμονή σε δίκαιες συνθήκες εργασίας (όχι στα φτηνά εργατικά), τον εμπλουτισμός του συστήματος κοινωνικών παροχών και την ανάπτυξη της Ευρωπαϊκής Παράδοσης για Κράτος Κοινωνικών παροχών, που απαιτεί αλληλεγγύη και ελεγχόμενη οικονομία της αγοράς. Αντιστεκόμαστε στη νέο-φιλελεύθερη τάση του να αφήνονται όλα στην αγορά. Εμείς οι Πράσινοι θα εργαστούμε επίσης για να διασφαλίσουμε ότι τα περιφερειακά Κονδύλια και τα Κονδύλια Ανοικοδόμησης θα χρησιμοποιηθούν για να εγγυηθούν την Κοινωνική Εξασφάλιση.
3. ΔΙΑΜΟΡΦΩΝΟΝΤΑΣ ΤΗ ΔΗΜΟΚΡΑΤΙΑ
Η διαμόρφωση της δημοκρατίας απαιτεί έντονη ΕΝΘΑΡΡΥΝΣΗ ΤΟΥ ΠΟΛΙΤΗ για συμμετοχή. Αυτό σημαίνει ότι στην πρώτη γραμμή του Πράσινου οράματός μας πρέπει να έχουμε την πλήρη προστασία των Δικαιωμάτων του Πολίτη, των Ανθρωπίνων Δικαιωμάτων, των Δικαιωμάτων των Γυναικών και των Δικαιωμάτων των Μειονοτήτων. Οι Μειονότητες πρέπει να αφομοιώνονται και η διαφορετικότητα και τα πολιτισμικά τους δικαιώματα πρέπει να γίνονται σεβαστά. Εμείς οι Πράσινοι θα εργαστούμε για μια πιο Συμμετοχική Δημοκρατία για την Κοινωνία των Πολιτών και των Μη-Κυβερνητικών Οργανώσεων. Όσον αφορά την Ευρωπαϊκή δικαιοσύνη και αστυνόμευση, εμείς οι Πράσινοι απαιτούμε περισσότερες εγγυήσεις των πολιτικών δικαιωμάτων. Θα πάρουμε όλες τις δυνατές πρωτοβουλίες για να διασφαλίσουμε ότι η Χάρτα των Ανθρωπίνων Δικαιωμάτων εφαρμόζεται πλήρως. Οι νέες χώρες θα πρέπει να σέβονται πλήρως την ανάγκη για ένα σταθερό πολιτικό υπόβαθρο που να εγγυάται τη δημοκρατία, τη δικαιοσύνη και τα ανθρώπινα δικαιώματα.
Στο όραμά μας για μια ανεκτική και ανοικτή Ευρώπη, δεν υπάρχει χώρος για την μη ανέχεια των ακροδεξιών δυνάμεων και των μη δημοκρατικών εθνικιστικών ή βίαιων θρησκευτικών κινημάτων. Όλοι οι πολίτες ? ανεξάρτητα από φύλο, χρώμα, αναπηρίες, σεξουαλικό προσανατολισμό, θρησκεία, γλώσσα, καταγωγή ή κουλτούρα ? πρέπει να έχουν τα ίδια πολιτικά και ανθρώπινα δικαιώματα. Οι πολίτες από χώρες έξω από την Ευρωπαϊκή Ένωση που έχουν εγκατασταθεί νόμιμα στην Ένωση θα πρέπει να έχουν το δικαίωμα να γίνουν Ευρωπαίοι πολίτες μέσα σε λιγότερο από 5 χρόνια. Οι από πολλών χρόνων παράνομοι μετανάστες, θα πρέπει να έχουν την ευκαιρία να ρυθμίσουν την κατάστασή τους.
Η Ευρωπαϊκή Ένωση έχει ένα σημαντικό ρόλο να παίξει στην καταστολή του διασυνοριακού εγκλήματος. Ωστόσο, η αυξανόμενη συνεργασία δικαιοσύνης και αστυνομίας δεν πρέπει να γίνεται σε βάρος των ανθρωπίνων δικαιωμάτων. Η εισαγωγή του Ευρωπαϊκού εντάλματος σύλληψης, έχει παρακάμψει τις ασφαλιστικές δικλίδες των διαδικασιών απέλασης. Οι Πράσινοι απαιτούν διασφάλιση δίκαιων δικών.
Συνοψίζοντας: για μας τους Πράσινους η ΕΚΔΗΜΟΚΡΑΤΙΚΟΠΟΙΗΣΗ ΤΗΣ ΕΥΡΩΠΗΣ σημαίνει περισσότερη αλληλεγγύη μεταξύ των ανθρώπων, περισσότερη διαφάνεια, περισσότερη υπευθυνότητα και δημοκρατικό έλεγχο του Ευρωκοινοβουλίου. Σημαίνει αυξημένες ευθύνες στην δευτερεύουσα εξουσία με αποκέντρωση προς τις περιοχές και τις πόλεις, περισσότερη συμμετοχική δημοκρατία ? περιλαμβανομένων και των δημοψηφισμάτων. Τέλος, δίκαιη και ίση πρόσβαση προς και από τα Μέσα Μαζικής Ενημέρωσης αποτελεί αναγκαίο μέρος της διαδικασίας της εκδημοκρατικοποίησης.
4. ΕΝΔΥΝΑΜΩΝΟΝΤΑΣ ΤΗΝ ΠΟΛΙΤΙΚΗ ΓΙΑ ΤΗΝ ΕΙΡΗΝΗ
Οι Πράσινοι πιστεύουν ότι η Ευρώπη θα πρέπει να εφαρμόζει πολιτική πρόληψης των συγκρούσεων και όχι την εφαρμογή προληπτικών επιθέσεων.
Οι Πράσινοι στην Ευρώπη υποστηρίζουν τον πλουραλισμό και τον αφοπλισμό. Αντιτιθέμεθα στα όπλα μαζικής καταστροφής και θέλουμε να απαλλάξουμε την ήπειρό μας από αυτό το κακό. Εργαζόμαστε για να εμποδίσουμε την πάρα πέρα παραγωγή και εξάπλωση όπλων μαζικής καταστροφής. Οι εξαγωγές όπλων θα πρέπει να υποβάλλονται σε δυνατό και υποχρεωτικό έλεγχο. Οι Πράσινοι θέλουν να σταματήσει η διακίνηση μικρών όπλων καθώς και η παραγωγή ναρκών. Πιστεύουμε έντονα ότι η Ευρώπη πρέπει πάντα να δρα στο πνεύμα της ειρήνης. Η Ευρώπη επισημαίνει ότι η ύπαρξη ουδέτερων κρατών μέσα στην Ευρωπαϊκή Ένωση πρέπει να εκτιμείται από την ίδια την Ένωση.
Οι Πράσινοι θα βοηθήσουν να κτιστεί η Ευρώπη που θα έχει στις προτεραιότητές της τη διεθνή αλληλεγγύη και συνεργασία. Εμείς οι Πράσινοι θα ενθαρρύνουμε τη δημιουργία μιας αυτόνομης και συγκροτημένης Ευρωπαϊκής εξωτερικής πολιτικής που ενεργά υπερασπίζεται τα ανθρώπινα δικαιώματα και τη δημοκρατία, καθώς και τις κοινωνικές και περιβαλλοντικές αξίες. Εμείς οι Πράσινοι θα ενθαρρύνουμε τη δημιουργία του Ευρωπαϊκού Ειρηνευτικού Σώματος που θα αναλαμβάνει την πρόληψη των συγκρούσεων. Αυτό σημαίνει ότι θα πρέπει να δοθεί συγκεκριμένη βοήθεια σε αναπτυσσόμενες χώρες έτσι ώστε να επιτευχθεί μια καλύτερη οικονομική ισορροπία μεταξύ των χωρών του κόσμου.
Οι προτεραιότητες για τις οποίες εμείς οι Πράσινοι επιμένουμε είναι: ότι η πολιτική της ειρήνης θα επικεντρώνεται στη μεσολάβηση, διπλωματία και έγκαιρη επίλυση συγκρούσεων, πολιτισμικού σεβασμού, δίκαιο εμπόριο και δίκαιο έλεγχο των πηγών ενέργειας καθώς και της βοήθειας στην μετά-σύγκρουση αποκατάσταση.
Τέλος, σαν Πράσινοι πιστεύουμε ότι τα Ηνωμένα Έθνη είναι ο καλύτερος οργανισμός για να ασχοληθεί με τις παγκόσμιες απειλές, καθώς προωθείται η Κοινή Ευρωπαϊκή Πολιτική, που θα σημαίνει ότι η όποια Ευρωπαϊκή Διεθνής δράση θα γίνεται κάτω από τον έλεγχο των Ηνωμένων Εθνών.
5. ΠΡΟΩΘΟΝΤΑΣ ΤΗ ΒΑΣΙΚΗ ΠΑΓΚΟΣΜΙΟΠΟΙΗΣΗ
Για μας τους Πράσινους, η Ευρωπαϊκή Ένωση πρέπει να παίξει ένα σημαντικό ρόλο στην αναμόρφωση και έλεγχο του σημερινού άδικου συστήματος της παγκοσμιοποίησης. Η Ευρωπαϊκή Ένωση έχει το βάρος στα διεθνή σώματα (Διεθνής Τράπεζα, Διεθνές Νομισματικό Ταμείο κλπ.) για να φέρει την αλλαγή. Η Ευρώπη πρέπει να είναι στην πρώτη γραμμή της μάχης για τη μεταμόρφωσης του σημερινού συστήματος. Το σύστημα φορολογίας Tobin πρέπει να εισαχθεί. Εμείς οι Πράσινοι επιμένουμε ότι τα οικολογικά και κοινωνικά κριτήρια πρέπει να λαμβάνονται υπόψη στα θέματα εμπορίου. Άρα θα πρέπει να επαναρυθμιστεί η παγκόσμια οικονομία με τρόπο ώστε αυτή να γίνει αειφόρα δηλ. να υπάρξει περισσότερος δημοκρατικός έλεγχος της οικονομίας.
Στα θέματα που αφορούν το παγκόσμιο εμπόριο, εμείς οι Πράσινοι πιστεύουμε στην εταιρική ευθύνη ? με δυνατούς και δεσμευτικούς κανόνες για τις εταιρείες. Στην παγκόσμια διακυβέρνηση, η Ευρώπη πρέπει να έχει δυνατό ρόλο στη βοήθεια μεταξύ Βορρά και Νότου και την αναπτυξιακή συνεργασία. Οι κανόνες του ελεύθερου εμπορίου πρέπει να λαμβάνουν υπόψιν τους την ανάγκη για προστασία της ποιότητας των τροφίμων και των συνθηκών διαβίωσης καθώς και το εισόδημα των μικρών γεωργών.
Εμείς οι Πράσινοι πιστεύουμε ότι θα πρέπει να δοθεί περισσότερη έμφαση και συμμετοχή στις τοπικές και περιφερειακές οικονομίες. Θα εργαστούμε επίσης για να διατηρήσουμε την πολιτισμικό πλουραλισμό, όπως για παράδειγμα με την προσφορά κινήτρων στα Μέσα Μαζικής Ενημέρωσης και την Ευρωπαϊκή Κινηματογραφική Βιομηχανία.
6. ΠΡΑΣΙΝΑ ΕΠΙΤΕΥΓΜΑΤΑ
Μέσα στα τελευταία 20 χρόνια, οι Πράσινοι στην Ευρωβουλή έχουν συμβάλει στη δημιουργία σημαντικών πολιτικών και πολιτιστικών αλλαγών. Πριν από τις επερχόμενες εκλογές η Ομοσπονδία Πρασίνων Κομμάτων της Ευρώπης έχει πάρει την απόφαση για την ίδρυση του Ευρωπαϊκού Πράσινου Κόμματος με δυνατούς κοινούς στόχους.
Εμείς θέλουμε μια πράσινη Ευρώπη, εσείς έχετε τη δύναμη να αποφασίσετε!

